---
title: Presentazione del progetto
---
**Polemiche letterarie del Cinquecento** <abbr title="Polemiche Letterarie del Cinquecento">PoLet500</abbr> nasce da una proposta presentata al XX Congresso dell'<abbr title="Associazione Degli Italianisti">ADI</abbr>, all'interno del panel *Eterodossie e Rinascimento*, e mira a schedare le tante querelle di argomento letterario che caratterizzarono il secolo sedicesimo.

Si è partiti dal presupposto che trattare in prospettiva unicamente diacronica un fenomeno sui generis quale la polemica letteraria – che in nessun caso può essere trattata come universo a sé stante – è praticamente impossibile, vista la frequente necessità di comparazioni e correlazioni tra le stesse. Anche una mera categorizzazione per tematiche (come quella tentata da Giovanni Laini, *Polemiche letterarie del Cinquecento*, Mendrisio, Stucchi, 1944) si è dimostrata davvero fallimentare, poiché spesso i temi si intrecciano, o – più banalmente – sono usati a mo' di maschera per coprire le reali ragioni delle dispute. Si è quindi pensato – anche per facilitare il fruitore – a un supporto telematico, che permetterebbe indicizzazioni più complesse di semplici indici “cartacei”.

Ogni scheda contempla le seguenti voci: *Cronologia, Argomenti, Protagonisti, Altri personaggi coinvolti, Sinossi della vicenda, Fonti storiche, Fonti epistolari, Fonti letterarie, Bibliografia e Autore della voce*. Il rimando ai testi nella loro interezza avverrà – quando possibile – mediante collegamento a url esterna; altrimenti si provvederà a una trascrizione di servizio. Sempre se possibile, ogni riferimento a un autore rimanderà anche alla relativa entrata biografica.
